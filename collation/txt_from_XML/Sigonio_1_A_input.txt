Sigonio_A: Created by an unregistered copy of the Classical Text Editor.*!*!************gte: ; lte: ; when:******CAROLI SIGONII (1524-1584) Pro Eloquentia, Oratio prima (Venetiis, 1552) [1] Cum multa magna atque praeclara, auditores, nobis a diis immortalibus tributa atque concessa sunt, nihil tamen, sapientissimorum hominum sententia, maius atque praeclarius, quam ut nos bene de unaquaque re sentire ac iudicare, et ornate, quae sentiremus, eloqui atque exprimere dicendo possemus. Quarum rerum tanta vis est ad animos ipsos hominum ad humanitatem informandos, ut, cum multae aliae communes nobis cum ceteris animantibus impertitae sint, his tamen duabus dumtaxat feris et immanibus beluis excellamus, cum in ceteris, ut corporis velocitate et robore, multo illis humiliores infirmioresque simus. [2] Tanta porro illarum inter se societas atque cognatio est, ut, disiunctae forte separataeque si fuerint, vix, quid ipsae prodesse hominum vitae possint, intellegatur. Siquidem ne ab indisertis quidem prudentibus magna admodum exspectari praesidia et adiumenta queunt, et stulti saepe loquaces summa incommoda ac detrimenta hominibus intulerunt. Ex quo intellegi potest ad optimam rectissimamque vitae rationem instituendam utriusque muneris coniunctionem esse maxime necessariam, eamque qui sit adeptus, maximum illum quiddam atque amplissimum esse consecutum. [3] Sed, quoniam factum est, ut ex his duabus eloquentiam homines, vel nonnullorum, qui ea perverse abusi sunt, odio, vel eorum, qui eiusmodi gloria floruerunt, invidia concitati, et damnarint omni tempore vehementius et acrius etiam improbarint, visa res est haud prorsus a munere et proposito nostro aliena, qui in hanc urbem ad antiquam Latini sermonis consuetudinem demonstrandam acciti venimus, si paucis eam hoc in loco, in quem nunc primum publica auctoritate conscendimus, atque in hoc amplissimo huius diei frequentissimoque consessu iniuste vituperari a multis ostenderemus. Hoc enim si dicendo consequi poterimus, non dubitamus, quin valere plurimum debeat ad honestissimas vestras mentes, id quod in primis optamus, ad eloquentiae studium, accendendas. [4] Quamquam autem dissimulare non possum, auditores, summo me cum pudore ad hanc orationem accedere, quod et in ea civitate loquor, in qua una antiquae dicendi facultatis et copiae vestigia certissima atque gravissima resident, et praesentibus viris illis dico, qui in hac ipsa civitate summorum oratorum obtinent principatum. Me tamen audaciorem nescio quo modo quam meus patiatur pudor ad hanc disputationem suscipiendam rei, de qua dicturus sum, magnitudo reddit: quam quidem esse, si utilitas quaeratur, oportunissimam, si animi oblectatio, iucundissimam, si dignitas, amplissimam, facile quivis etiam intellegere poterit, qui antiquissimos oratoris gradus ac quasi processus paulo mecum diligentius iam inde a primis eius incunabulis indagarit. [5] Nam primum quidem (ne longius faciam): quid erat, unde procreati et in lucem editi homines atque illo admirabili et divino munere mentis et cogitationis ornati aut maiorem utilitatem ferre aut uberiorem voluptate Please register the Classical Text Editor to get more...******